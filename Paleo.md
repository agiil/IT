Paleo-dieet ja IT

1

Söögilaua äärde saades ahmime nii palju, kui suudame &mdash; sest kes teab millal uuesti süüa saab.

Paleodieet on friigivõitu toitumisfilosoofia, mis peab õigeks, et ka tänapäeva inimene sööb nagu ürgaja korilane. Saagi kättesaamisel pugida enda maksimaalselt liha täis. Selle järel võib paar nädalat olla söömata.

Paleotoitumisel on evolutsioonilised põhjused ja ajalugu. Koopaajal oli toit limiteeritud. Veel Nõuk. ajal, kui jagati, siis tuli kahmata palju saab.

2

Väljavõte ühest turvaanalüüsist: "Uue RIHA loomisel määratakse maksimaalne konfidentsiaalsuse  tase, kuna hilisem süsteemi muutmine võib osutuda oluliselt kallimaks." Maksimaalne konfidentsiaalsuse tase tähendab antud juhul ISKE[1] konfidentsiaalsuse turvaklassi "kõvemaks keeramist", tasemelt S1 tasemele S2. S1 tähendab asutusesiseseks kasutamiseks mõeldud infot[2]. S2 tähendab salajast infot. Salajast infot nimetatud süsteemis praegu siiski ei ole. Tegu on  süsteemiga, mille põhimõte on läbipaistvus ja andmete avalikkus. Hinnanguliselt 95% RIHA teabest on avalik, 5%-le on seatud juurdepääsupiirang (asutusesiseseks kasutamiseks). Kuigi selle 5% puhul tekib küsimus, kas see teave üldse peaks selles süsteemis olema.

Ei ole siiski välistatud, et süsteemis hakatakse hoidma ka salajast infot. Oluline moment, millele tahan tähelepanu juhtida, on salajase teabe hoidmise vajaduse VÕIMALIKKUS. Selget plaani veel ei ole. On teatud soov. Agiilarenduse gurud on rääkinud, et süsteemi ei tasu hakata sisse ehitama featuure, mida KEEGI VÕIB EHK TULEVIKUS tahta. Igatahes tasub selliste projitseeritud tahtmistega olla väga ettevaatlik. Liiga palju korraga ettevõtmine on arendusrisk, eriti kui pole selge, kes on klient, kas klient on reaalne ja kas klient ikka hakkab asja kasutama. 

3

Kuidas on aga turvalisusega? Kas turvalisuse lisamisel peaks liikuma järk-järgult? Ilmselt ei päde loogika, et ostan jalgratta ja hakkan sõitma. Kiivrisse, tuledesse, Hi Viz vesti ja liikluseeskirja läbilugemisse investeerin aga hiljem. Pigem vastupidi. alustades peab turvalisus olema maksimaalne. Lapse rattale pannakse abirattad. Oskuste kasvades võib teatud turvameetmetest loobuda.

Kas see loogika kehtib ka IT-s? Võtmefraasiks on siin "kuna hilisem süsteemi muutmine võib osutuda oluliselt kallimaks". Sellesse fraasi on kodeeritud nii palju. See võtab kokku kogu avaliku sektori arenduspraktika. Süsteemi tehes mõtleme, et seda on hiljem väga raske muuta. Projekt saab otsa, rahad lõpevad. Uue raha taotlemine võtab aega. Ja kas antaksegi. Kergemini antakse ikka uute asjade tegemiseks. Loodud asja kohendamiseks ei taha keegi meelsasti raha anda. Projekt lõpeb, arendajad lahkuvad. Sellega lõpeb ka arendus. Isegi kui saame raha, on teise arendajaga edasiminek vääga problemaatiline. Eelkõige seetõttu, et arendaja motiiv oma toodet teist arendajat silmas pidades dokumenteerida on mõistetavalt väga nõrk.

4

Elame maailmas, kus tarkvara muutmise keerukust-kulukust võtame aksioomina. Kas see on ka tegelikult nii? IT-s kasutatakse sageli võrdlusi ehitamisega. Infosüsteem on "maja", arendamist ("ehitamist") alustades peab olema lõpuni selge, mida valmiskujul tahame näha, arendust tehakse jooniste ("arhitektuur") alusel, arendusprotsessi juhtimises on eeskujuks ehitusejuhtimise vastavad praktikad (nädalakoosolekud, tööde vastuvõtmise aktid, järelevalve, protokollid). Ümbertegemine on alati _failure_. 

Lähemalt vaadates tekib siiski küsimus, kas see analoogia on ikka nii produktiivne. Betooni valatud asja ümbertegemiseks peab selle maha lõhkuma, ehitusprahi koristama. Kui on juba peale ehitatud (kaetud töö), siis tuleb eemaldada ka kattekihid jne. Tarkvara lammutamine seevastu on lihtne. Piisab ühest delete-käsust. Spagettikoodi puhul see nii lihtne ei ole, sest ühte tükki ei saa teistest eraldada, lokaalse muudatuse mõjud ei ole jälgitavad. IT on olemuselt plastiline. Koodis on võimalik kõike muuta. Selleks ei ole tarkvaratehnilisi põhimõttelisi, ületamatuid takistusi. Arendajal, kes tunneb oma koodi, on saanud seda mõttega ja rahulikult teha, tavaliselt ei ole raske lisada üks väike täiendav omadus. 

5

IT jäikuse põhjused on pigem kontekstis, milles tarkvara tehakse. Tänapäeval on toidulaud ahvatlevalt rikkalik. Hõrgutised seejuures ei ole enam materiaalsed, vaid virtuaalsed (ideed, kujutelmad). Hõrgutav on mõelda ja tahta, mida kõike IT-süsteem võiks teha. Ahvatlustele on aga raske vastu panna. Evolutsiooniliselt on inimene programmeeritud ahmima. Kuid me ei ole programmeeritud omast tahtest piiri pidama. Liha kugistamisele järgnes näljase ringijooksmise periood, kuid see ei olnud vabatahtlik, vaid keskkonnast määratud.

Tänapäeval ei sea keskkond enam nii jäiku piire. Virtuaalsete hõrgutiste laud on alati kaetud. Ahmimise vastu aitab ainult askees. Askeesi me aga IT-s palju ei näe. Jah, kui raha ei ole, siis ka midagi ei toimu. Mis saab aga siis, kui raha saab liiga palju? Tänapäeval on ka raha virtuaalne, selle juurdetrükkimine pole mingi probleem. Eestisse on üritatud importida "Lean IT-d". Seda võiks eesti keeles nimetada askees- või dieet-IT-ks. Kuid kahtlane, kas maatõugu eestlane askeet-IT-d ikka omaks võtab. 

[1] Infosüsteemide kolmeastmeline etalonturbe süsteem ISKE, https://www.ria.ee/ee/iske.html.

[2] On veel turvaklass S3 - ülisalajane info.

