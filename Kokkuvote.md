---
title: Kursuse kokkuvõte 2017
permalink: Kokkuvote
---

INF 731 Infotehnoloogia ettevõtjale, kevadsemester 2017, lektor Priit Parmakson

18.05.2017

## TL:DR (lühikokkuvõte)

Ideaalseisundina kursuse järel näeksin, et tekkis mitmeid IT ja äriga seonduvaid ideid, mida tahaks teoks teha. Kõik ei teostu ja pole vajagi, et kõik teostuks, kuid moodne agiilarendus annab head vahendid, kuidas IT-ideid teoks teha. Tänan kõiki koostöö eest ja soovin edu! 

## The Whole Story (pikem kokkuvõte)

Õppejõu poolt püstitati kursuse alguses eesmärkideks arendada osalejates:
- võimet ***tähele panna ja analüüsida organisatsiooni infotöötlusprobleeme***, aru saada nende tähtsusest ja panusest organisatsiooni edukusse
- võimet piiratud aja ja taustateadmiste tingimustes ***viia end kiiresti kurssi uute IT-tehnoloogiatega (trendidega)***
- võimet ***koostada äriprotsessi mudel ja leida mudeli abil protsessiparendus- ja IT rakendamise võimalusi***
- võimet ***täita nn "targa tellija" rolli IT-arendustes***, ***sõnastada eesmärki ja nõudeid IT-arendustele***.
- võimet ***näha IT strateegilist mõõdet***, oskust ***sõnastada organisatsiooni IT-strateegiat*** (elementide tasemel).

Eesmärke täideti peamiselt iseseisva tööga, viie harjutusena. Õppetöö osaks oli ka iseseisev töö kirjandusega (mahus 40 lk ingliskeelset teksti). Õppejõud koostas teatmelise iseloomuga õppematerjali. Kontaktõpe (loengud) olid töö selgitamise, juhendamise, skoobihoidmise ja vahetuse suhtluse kaudu motivatsiooni loomise fookusega.

Eesmärkide valik oli lai. See oli tingitud õppejõu soovist käsitleda suuremat hulka IT rakendamise praktikas olulisi küsimusi, aga samuti kursuse algul õppejõul olnud piiratud teadmisest osalejate tausta ja konkreetsete huvide ning eesmärkide kohta.

Kursusel rakendasime mingil määral **agiilarenduse** [1] põhimõtteid, sh seda, et:

- planeerimine on oluline, kuid kõike ei saa ette planeerida
- planeeritud täies mahus ärategemine annab tavaliselt "üle võlli" tulemuse, kuna kontekst, arusaamine ja vastavalt ka eesmärgid on juba muutunud; 80% võib olla juba väga hea tulemus
- kirjalik kommunikatsioon on vajalik ja aitab aega kokku hoida, kuid otsene suhtlus on kokkuvõttes efektiivsem ja inimesele omasem.

Õppejõud järgis _eat your own dogfood_ põhimõtet, lahendades ka ise kõik ülesanded.  

Agiilsuse idee ehk kujuneski kursusel käsitletud ideede hulgas keskseks.

**Skoobihoidmine**. Ettevõetu jõukohasena ja sihipärasena, tõelist väärtust loovana hoidmine on agiilarenduse üks tähtsamaid põhimõtteid. Aineprogrammi võetud teemade ring oli liiga lai, kursuse ajal aga kahjuks ei olnud head moodust teemade piiramiseks. Seetõttu jäi käsitlus nii õppematerjalis kui ka loengutes ebaühtlaseks ja pigem küsimusi markeerivaks kui lahtiseletavaks. Harjutuste töömaht oli äratehtava piiri peal.  

**Täidetud eesmärkidest** tooksin välja:

- iga kirjalik töö sai individuaalse tagasiside (täidetud > 80%)
- kõik kontaktõppe kohtumised toimusid
- harjutused võeti hästi vastu ja tootsid palju häid analüüse.

**Eksami** eesmärk oli kontrollida iseseisvat tööd kirjandusega. Eksamil oli ka võimalus kursus otsesuhtluse kaudu kokku võtta. Planeeritud oli kasutada ProQuest ja EBSCO artikliandmebaase, kuid nende kasutamine osutus suhteliselt keerukaks (nõuaks rohkem juhendamist). Lugemisvalikutest väärivad esiletõstmist:

- Eric Ries (2011) _The Lean Startup_ (e k _Nutikas idufirma_)
- Kahneman (2011) _Thinking, Fast and Slow_ (e k _Kiire ja aeglane mõtlemine_)
- Krogerus et al (2012) _50 Models for Strategic Thinking_
- Vance (2015) _Elon Musk_ (_Kommentaar: Õppejõule oli see mitmete osalejate valik üllatav_).

Üllatav oli mitmete osalejate huvi robootika vastu. Kuigi tehnoloogiatrende tutvustavaid infoallikaid, sh eestikeelseid on arvukalt, tundub, et makrotasandi teabe järele on rahuldamata nõudlust. Mitu osalejat tutvusid ka avaliku sektori IT-strateegiatega.

**Hinded**. Ülikool ootab ehk hindamiselt suuremat diferentseeritust (et rühmas oleks väike protsent kõrgeimat hinnet). Seda põhimõtet ei saanud kursuses rakendada. Osalejad täitsid ülesanded kavandatud mahus ja tähtaegselt. Kvaliteet oli skoopi ja ressursse arvestades väga hea. Õppejõud jälgis eriti seda, et harjutusülesanded oleksid töömahult ka reaalselt ära tehtavad - arvestades ka osalejate teisi kursusi ja töölkäimist. Hindamisfilosoofias arvestas õppejõud veel seda, et:

- üksikutes töödes oleks vormistus võinud olla poleeritum, kuid selles kursuses ei olnud fookuses punktuaalsuse, dokumentide vormistamise harjutamine (nendes aspektides oli mõningaid kõikumisi, kuid üldine tase oli väga hea)
- IT-s otsustab töötav kood, mitte dokumendid [1]
- empiiriliste uuringute kohaselt korrelatsioon MBA hinnete ja hilisema äriedukuse vahel on üldse problemaatiline
- väljakäidud ideede edukuse kriteerium on nende edukas teostamine praktikas; agiilarenduse kohaselt töö on "tehtud" alles siis, kui idee on teostatud (vähemalt töötava prototüübi tasemel) [2].

**Õpikeskkond**. Suureks abiks olid ülikooli kvaliteetsed juhendmaterjalid õppejõule õppetöö korralduse kohta, sh indikatsioonid iseseisva töö mahu kohta. Projektor peaks olema suurem, lihtsamini seadistatav, kui tahta slaidipõhiseid loenguid. 

**Soovitused osalejatelt**.

1. Rohkem fookust. _Kommentaar: Õige, samas polnud palju teada osalejate kontekstist ja eesmärkidest. Lohutuseks - IT-arenduses ongi võib-olla üheks tähtsamaks ülesandeks selgitada, mis see probleem tegelikult oli ja on?_
2. Loengutes slaide. _Kommentaar: Õige, aga kahjuks ei jõudnud. Valmistasin GitHub-põhise sisuhaldussüsteemi, aeg ja energia kulus sinna. Mõjuvad loengud on põhimõtteliselt võimalikud, kuid vajavad selgemat ettekujutust auditooriumist ja ka rohkem ettevalmistusressurssi, kui oli kasutada._
3. _Äripäeva IT juhtimise käsiraamat_ väärib õppematerjalina tähtsale kohale seadmist. _Kommentaar: Jah ja ei. Kindlasti hea materjal, kuid samas - IT strateegia on dokument. Ükski dokument ei pane Alekseid (programmeerijad on meil reeglina vene rahvusest - muide üks meie IT tabuteemasid!) rohkem koodi tootma ega suuda Alekseist mitut eksemplari valmistada..._
4. Harjutustööde kättesaadavaks tegemine rühma teistele liikmetele. _Kommentaar: See on hea idee. Nõuaks turvalist jagamiskeskkonda ja tähelepanu, et asi ka sotsiaalse protsessina toimiks._

[1] Tänapäevase IT-arenduse tähtsaim paradigma, vt [Manifesto for Agile Software Development](http://agilemanifesto.org/).

[2] Agile Alliance. [Definition of Done](https://www.agilealliance.org/glossary/definition-of-done/).