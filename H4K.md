
Kokkuvõtte ja tagasiside harjutusele 4 "Ärinõuete püstitamine IT-süsteemile või -teenusele (sh arendusteenusele) („Tark tellija“)".

## Raul - Veebipoe ja Microsoft NAV-i liidestuse lähteülesanne hulgimüügifirmale 

Sisuliselt olete spetsifitseerinud lähteülesande (tehnilise kirjelduse, spetsifikatsiooni - kasutatakse mitut samatähenduslikku terminit) tellitavatele arendustöödele.

IT arenduste tellimise tavad ja praktika avalikus ja erasektoris on tõenäoliselt erinev. Oskan kommenteerida Riigi Infosüsteemi Ameti kogemuse põhjal, tellija rollis.

_Arhitektuurijoonis_. Tellitav töö ei ole suur, sellele vaatamata oleks kasulik arhitektuurijoonis, mis näitaks liidestatavaid süsteeme ja sõnumite liikumist. Arhitektuurijoonis oleks kasulik ka laiemalt. Kui tegutsete tellija konsultandina, siis võiksite pakkuda, et teete ise selle joonise.

_Etappideks jagamine_. Kas I etapi tulemus on eraldiseisvalt kasutatav? Võib-olla liigendada töödeks? Esimene töö võiks olla XLS tabeli koostamine?

_Spetsifikatsiooni detailsus_. I ja II etapp on selgelt kirjeldatud. III etapp minu hinnangul vajab täpsustavad analüüsi, et fikseeritud hinnapakkumist saaks teha. Lisaks sellele, kui tellijal pole kavatsust kohe III etapi kohta lepingut sõlmida, kas siis pakkujal on mõtet üldse kindlat hinda pakkuda?

_Küsimused pakkujale_ sisaldavad selliseid, mis ei puutu otseselt asjasse. Tellijana küsite pakkujalt arvamusi ja hinnanguid, mille andmine on omaette töö. Pakkujana ma ei jagaks sellist nõu tasuta.

_Vormistus_ on üldiselt hea. Võib teha veel paremaks, parandades mõningaid õigekirjavigu. Meie praktika avalikus sektoris aga näitab, et mida põhjalikum ja pikem lähteülesanne, seda kõrgemat hinda küsitakse.

_Kui palju sellise lähteülesande koostamise eest küsida?_ Sisuliselt olete teinud analüüsi ja tegutsete ka arhitekti rollis. Pakun, et teie konsultatsioonitasu peaks olema vähemalt 10% projekti kogumahust.

## Priit, Kätlin - Kaamerate projekt ehitusmaterjalide tootmise ettevõttes

Hea töö, ei oskagi ühtki puudust välja tuua. Äri- ja tehnilised nõuded on kompaktselt, hierarhiliste loeteludena välja toodud, sõnastatud selgelt ja korrektses keeles. Protseduurilised aspektid on läbi mõeldud. Koostatud on kaamerate kasutamise kord, mõeldud on isikuandmete kaitsele.

## Annika, Julia - Aja broneerimise protsessi parendamine - ettepanekute analüüs
Head küsimused ja ka head vastused. Ma ise toetaks meeldetuletuste ideed. Eeldan, et paljud inimesed lükkavad hambaarstil käiku edasi, nad vajavad nüket. Pealegi saaks teavitustest loobuda. 

- - -

## Helena, Renna, Triinu - Rõivaste konstrueerimise teenus
Jah, see on samm edasi.

## Tauri - Apteegi süsteem
Esitatud küsimused ja antud vastused on hea näide sellest, et ükski protsess pole tegelikult triviaalne. Kui infosüsteemi arendamisel seda ei arvestata, s.t protsessi analüüs on pealiskaudne, siis süsteem ei anna lodetud kasu. Ma ei ole valdkonnas asjatundja, seetõttu piirdun tsiteerimisega:
"Küsimused 3. kodutöö kohta ja selgitused autori poolt. Küsimused esitasid Annika Põder ja Julia Lavrova.
1.  Miks on oluline, et apteeker näeks tulevikus ka neid retsepte, mis on kehtetud, sest klient ei ostnud ravimeid välja? Võibolla kirjutati need välja vajaduspõhiselt, aga kui vajadust ei tekkinud ning ei teki ka tulevikus, siis see koormaks süsteemi.

See on oluline, sest kliendid enamasti ise täpselt ei tea, mis ravimeid nad mille jaoks on võtnud, aga nad mäletavad, et mingid ravimid on neile olnud sobimatud, kuid ei mäleta ravimite nime. Seepärast on oluline, et apteeker saab soovikorral vaadata ajaloost järgi, mis ravimeid on patsiendile varasemalt välja kirjutatud, et paitsient ei saaks uuesti sobimatut ravimit. See lisafunktsioon ei koormaks süsteemi, sest lisainfo ei kuvata iga kord retsepte vaadates, vaid apteekri lisafunktsiooni käivitamisel, peale mida otsib program andmebaasist vajaliku info.

2.  Kuidas täielik info klientide eelnevate ostuharjumiste kohta muudaks retseptide väljastamise protsessi efektiivsemaks?
Sest siis ei kulu aega selle peale, et näidata iga pakendit kliendile. Kliendid sageli ei mäleta, mis firma ravimeid nad on varem kasutanud, kuid enamasti jäävad truuks ühele firmale. Sel juhul saaks lihtsalt küsida, et kas annan samade firmade ravimid, mida olete varasemalt ostnud ja kliendi nõustudes lihtsalt annad samad tooted. Praktikas saab seda juba kasutada klientide puhul, kes on varasemalt ostnud retsepte samast apteegist ja oma kogemusest võin öelda, et ajavõt võib teinekord olla 5-7 minutit kliendi kohta. Tipptundidel käib apteegis kuni 40 müüki tunnis, mistõttu 5-7 minutiline viivitus tähendab seda, et osad inimesed järjekorras ei viitsi oodata ja lähevad teise apteeki, ehk majanduslik kulu apteegile.

3.  Millist tähtsust omavad ostuajaloos fikseeritud eelmised retseptid kirjutanud arstide nimed, retseptide kehtivusajad ja retseptid väljastanud apteegid kliendi teenindamise protsessis?

Tähtsus väljendub väga paljudes erinevates aspektides. Näiteks selleks, et juhtida mõne arsti tähelepanu seadusest tulenevatele ravimite väljakirjutamise korrale või sellele, et igale patsiendile ei sobi kindlad ravimid. Näide tänasest tööpäevast: Klient tuleb hambaarsti juurest, kes kirjutas talle välja 120mg arcoxia. Kuna patsient tarvitab ka mitmeid vererõhu ravimeid ja arütmia ravimeid, siis tegelikkuses ei tohiks patsient arcoxiat üldse kasutada, eriti veel nii kanget. Arst aga ei teadnud erinevate ravimite koostarbimise ohtudest ja halvemal juhul oleks võinud lõppeda see patsiendi surmaga. Kuna retsepti peal peab olema arsti nimi ja kontaktnumber, siis saab helistada arstile ja teavitada teda võimalikest ohtudest.
Teiseks ei tea paljud arstid, et psühhotroopseid ja narkootilisi ravimeid võib seadusest tulenevalt väljastada väga rangete piirangutega, mistõttu kirjutatakse vigaseid retsepte, mille alusel apteekritel pole õigust patsiendile ravimeid väljastada. Kui apteekrile on arsti kontakt kättesaadav, saab ta helistada arstile ja lasta retseptil puudused kõrvaldada.
" 
(tsitaadi lõpp)

## Margus, Pamela, Ivo - Pakkumiskeskkond
Hindajatel on head küsimused. Mida ma oskan öelda? Ostjate ja müüjate kokkuviimine on majanduse põhiprotsess. Keerukas, kasvõi selle poolest, et kuigi usume, et klient on kuningas, tihti siiski "tarnijad dikteerivad protsessi" - nagu märgivad hindajad. Kuna ostjate ja müüjate kokkuviimist ei ole seni ühe standardse süsteemiga ära lahendatud, siis ilmselt on teemas peidus palju võimalusi. Kuidas täpselt neid võimalusi realiseerida, ei ole aga päris lihtne.

## Marianne - Tellimuste kompleteerimine
Ok.

## Kristo, Katrin - Praamiteenuse kasutajatoe automatiseerimine
Rühmakaaslastest retsensendid on tehnoloogilist indu jahutanud. 8) Ma pakuks ikka seda ideed, et käia läbi standardsituatsioonid, -küsimused ja vastused - teha "teadmusbaasi" arendamine alguses tehnoloogiast sõltumatult ja siis vaadata, millise kanali (või ka mitme) kaudu teave kliendini viia. Meie asutuses mõtlesime, et vajame nn tarkuri e wizardi moodulit, mis küsimuste-vastuste vormis ühe süsteemi kasutajat toetaks. Tegime prototüübi - selleks saab kasutada nt Google Forms-i, kuid siis selgus, et probleem on hoopis sügavamal - vastuolulises ja ebarealistlikus haldusprotsessis, samuti protsessis kasutatavates vastuolulistes ja ebaselgetes mõistetes - ning neid vastuolusid ei saa küsimuste-vastuste vormis üldse lahendada.
 
## Taavi - Ekspedeerimise infosüsteemi arendus
Alustuseks hea, kuid siit on veel väga pikk tee minna. Äriprotsessi peaks analüüsima ja kaardistama, samuti hindama tehnilisi võimalusi - sh liidestusi olemasolevate süsteemidega. Siis saaks lähteülesandele lähemale jõuda. "Veoselehtede pilt" - peaks analüüsima, mis on veoselehe roll protsessis. 

## Jaanus - E-mailide ja info parem haldamine
Huvitav analüüs, mida tahaks mitmest küljest kommenteerida, kuid kirjalikult seda teha on raskevõitu. Võib-olla paar mõtet. E-kirjadel põhineva äriprotsessi korrastamist on tõenäoliselt juhtkonnale raske "müüa". See ei ole nii "kaalukas" kui nt ERP-süsteemi tegemine. Sama lugu Slack-i juurutamisega. Väga raske on panna inimesi mõistma, et Slack, Outlook jms keskkonnad isevoolu toimides ei tarvitse olla optimaalne lahendus. Paremini läheks ehk "müügiks" Slack-ipõhise teenindussüsteemi arendamise idee. Probleem võib olla ka teemat valdava IT-konsultandi leidmine Eestist. 

## Marion - Tehnoloogiline lahendus iduettevõttele
Mulle meeldis idee ühitada videos lektori rääkimine ja slaidide näitamine. Situatsioonide näitlemine, usun, et võib olla tohutult töömahukas, kõrvaletõmbav (videot hakatakse vaatama kui filmi) ja kvaliteetse tulemuse saavutamine küsitav. Nende riskide maandamiseks oleks nüüd õige aeg uurida võimalusi prototüübi tegemiseks. Loomulikult peaks prototüüp olema tehtav võimalikult väikeste kuludega. Ärilisest poolest - usun, et inimesed ei hakka selle eest maksma. Kuid õppevideod - tasuta - võivad olla suurepäraseks vahendiks ettevõttele brändi loomisel ja potentsiaalsetes töötajates huvi äratamiseks. Samuti, kas sihtrühmal saab eeldada piisava internetiühenduse olemasolu?

## Indrek - Ettevõtte ühtne laohaldus
Lähteülesanne on hästi koostatud ja ärivajadus on ka selge. Käsitsi andmeid ühest programmist teise kanda ei ole tänapäeval mõistlik. Siiski on meie IT reaalsus kahjuks selline, et ega süsteemide lõimimine (integreerimine) lihtne ei saa olema. Teie ettevõttes on tegu nelja erineva süsteemiga: 1) e-veoselehtede süsteem; 2) mõõte- ja sorteerimisliini süsteem; 3) Excel; 4) SAF. Ma ei välistaks Exceli säilumist. SAF on tuntud süsteem (kahjuks ise lähemalt ei tunne), seal on ilmselt häid omadusi. Excel on aga universaalne äri(analüütiline) vahend. Neljast süsteemist ainult üks (Excel) on täielikult teie kontrolli all. E-veoselehtede süsteemi ja ka SAF-i teiste süsteemidega "rääkima panemine" võib olla aeganõudev, kulukas ja võib-olla üldse võimatu ülesanne. Kindlasti ei saa seda teha teie kavandatud ajakavaga. See ei tähenda, et ei peaks üritama. Kuid tuleb valmis olla, et lõimimise projektis võib tulla tõrkeid.

## Katrin - Ülikooli tunniplaani genereerimise lähteülesanne
"Teenuse pakkumiseks ehk õppetöö läbiviimiseks on oluline kooskõla üliõpilaste, 
õppejõudude ja tugisüsteemide ootuste vahel. See väljendub ka õppetöö läbiviimist toetavas
korralduses, mille üheks väljundiks on tunniplaan. On oluline, et tunniplaani koostamisel
arvestataks kõigi osapoolte ootuste-vajadustega."
Väga ilus sõnastus. Kas neid ootusi on ka selgelt välja öeldud? Ilmselt on nendest ootustest töö käigus palju räägitud. Automatiseerimine on aga raske, kui mitte võimatu, kui ootused ei ole formaliseeritud (masintöödeldaval kujul väljendatud). Kirjutate, et HITSA kõrgkoolide ühine ÕIS siiski tunniplaani genereerima ei hakka. Kas tunniplaani esitamiseks on standardne andmevahetusvorming koostatud? Kui ei ole, siis ei saa HITSA süsteemile ka välist tunniplaanimoodulit külge panna. Teiseks, kas ühise ÕIS-i tegemisel on kaardistatud ja analüüsitud erinevate osapoolte ootusi tunniplaanile? Ülikoolide vajadused võivad olla erinevad. See teema võib osutuda keerulisemaks ei algul arvati. Kas mõisted "voor", "aine", "kursus", "kursuse pidamine" on ühises süsteemis standardiseeritud? Kui ülikoolid kasutavad neid mõisteid erinevas tähenduses, siis toob see kaasa selle, et oma spetsiifilist töökorraldust (mille avaldumisvormiks on oma spetsiifiline terminoloogia) peab hakkama etteantud süsteemi jäikadesse raamisesse suruma. Mul on kõvad kahtlused ühtse ÕIS-i põhimõttelises võimalikkuses! 
  Teil on päris ilus loetelu ootuste tüüpidest. Pakun, et töö võiks käia kolmes etapis:
  I nõuete ja ootuste väljaselgitamine, analüüs ja formaliseerimine
  II optimeerimistarkvara valik (lineaarse planeerimise tarkvara vm)
  III tarkvara häälestamine-kohandamine, liideste loomine (liides ÕIS-iga, kasutajaliides).

NB! Praegune õpikäsitlus lähtub suuresti nn waterfall- e koskparadigmast. Kursuseprogramm fikseeritakse enne semestri algust. Seda, et õppejõud ei tea loengusse tulles, millest ta rääkima hakkab, peetakse halvaks tooniks. Kuid hariduseski ei ole välistatud murrangud, nii nagu on toimunud IT-arenduses. Agiilõpe tähendaks seda, et seatakse küll teatud kaugemaid eesmärke (nn eepikuid), konkreetne tegevuse sisu aga selgub tegevuse käigus.

## Kristo, Janno - Digipööre kaardistamise välitöödes
Küsimused on head ja vastused on usutavad. Tundub, et ideega saab julgelt edasi minna.

## Hanna - Tellimisprotsessi automatiseerimine
Ok.
