# Go keelest


[The Go Programming Language Specification](https://golang.org/ref/spec)

Kogelemine pole hea ühegi keele puhul.

Tõsiasi on see, et igapäevaselt koodi mittekirjutavale inimesele on Java ja Javascript liiga kogukad ja täielikuks omandamiseks üle jõu käivad.

Ladusast eneseväljendamisest pole juttugi, kui kogu aeg peab meelde tuletama ja otsima, kuidas üht või teist asja väljendada.

Kogemus Go keelega on veel väike, kuid võin öelda, et piltlikult öeldes laokil ettevõttesse oleks nagu tegus juht ilmunud: pole enam toppamist, mõtlemine on struktuursem, algoritmid vormuvad, tegutsemisel on suund ja hoog.

Keelel on tugev "ego", kuid see tuleb ainult kasuks.

Go-keele ideoloogia erineb teistest keeltest selle poolest, et keelt on tehtud põhimõttel “ainult tööks vajalik”.

Pakutavate vahendite valik on kontrolli all hoitud ja loogiline.

Põhiliste keelekonstruktsioonide osas võib isegi öelda — joogalikult askeetlik.

Samas on keelega kaasas lisamoodulite hästiorganiseeritud “raamatukogu” (standard library).

Go-s võib põhimõtteliselt kirjutada mida iganes, kasvõi blogimootori.

Võiks mõelda, kas Eesti e-riigi kõrgele imagole saaksime veel lisa, kui kirjutaksime X-tee (ja üldse kogu avaliku sektori süsteemitarkvara?) ümber Go keelde.

Väga ergonoomiline keel — tähtsaks on peetud, et keele kasutamine oleks programmeerijale kerge.

Soovitaksin internetist lugeda keele põhiautorite, Google-s töötavate Rob Pike’i ja Ken Thompsoni ülihuvitavaid sõnavõtte, kus nad selgitavad miks ja kuidas keelt tehti.

Ken Thompson, muide, Peeter Volkonskiga sarnanev fotogeenne, gerontoloogia seadusi eirav 72-aastane häkker-ätt — noorele põlvkonnale seega juba täiesti mütoloogiline tegelane — on moodsate programmeerimiskeelte perekonna (C, Java jt) üks aluste loojaid.

Huvitav on ka see, et keele vapiloomaks ehk logoks on valitud oravlaste sugukonda kuuluv suslik.

Üks arrogantsevõitu keelearvustaja (jah, ka “progemiskeelte” üle vaieldakse internetis, vahel nii, et karvad lendavad) on väitnud, et ülespoole pööratud silmadega suslik olevat autist. Analoogia põhjal siis keelgi olevat autistlik, sobilik enesessepööratud programmeerijate kitsale ringile.

Prognoose Go-keele leviku kohta (kas võib hakata ohustama isegi Java juhtpositsiooni?) on veel vara teha, sest programmeerimiskeelte “turul” on praegu kiirete arengute aeg (Rust, Dart, Swift jmt uued keeled).

Go-keele bibliograafiat ei hakka siia lisama, sest huviline leiab vajaliku kergesti ise internetist.

 

See tekst — kui olla täpne, siis 0,11 autoripoognat — sai nüüd kirja pandud tavalises, mitte Go keeles.

Ei tahaks jätta muljet, et olen tingimata Go-keele fänboi või apologeet.

 

Mida siis oma looga tegelikult tahan öelda? Kas olen drooge tarbinud logelev programmeerija — või on mul mõni sügavam motiiv?

Bologna protsess on meie haridussüsteemis tekitanud olukorra, kus ülikooli lõpetanud IT-spetsialist mitte ainult ei oska, vaid tihti ka kardab teksti (programmeerimise terminoloogias — koodi) kirjutada. See ei ole puhas demagoogia, vaid praktikas kinnitust leidnud fakt.

Koodikartus on Eesti infotehnoloogias tõsine probleem.

Kui programm paistab spetsialistile petroglüüfidena kirja pandud, arusaamatus keeles tekstina, siis hakatakse otsima asendustegevusi ja tekivad igasugused muud negatiivsed efektid.

Ainuüksi pedagooge ega ka noori endid tekkinud olukorras süüdistada ei oleks õige.

Mitmete põhjuste hulgas mängib olulist rolli see, et programmeerijate töövahendid — programmeerimiskeeled — on kasvanud väga ebaülevaatlikeks ja keerukateks. Progress tarkvaraarenduse meetodites ja vahendites kahjuks ei olegi alati sirgjooneline.

 

Võib õigustatult väita, et koodi kirjutamine ammugi enam ei ole IT-s põhitegevus.

Programmeerijate kõrval tegutsevad IT-s äriinfotehnoloogid, marketoloogid, imagoloogid jpt erialade asjatundjad. (Koguseliselt on neid kindla peale rohkem kui vahetult koodiga tegelejaid).

 

Kuid see vahe ei ole siiski määrava tähtsusega, sest iga IT-ga tegeleja, olgu ta programmeerija või copywriter, peab olema tekstoloog.

Sega-soga tekstiloome on aga ühtviisi probleemiks nii programmeerimises kui ka muud liiki tekstide tootmises.

Igas tekstis — olgu siis koodis programmeerimise mõistes või muus tekstis — peaks olema “selgroog.

Paradoksaalsel kombel ilma sellise selgroota, korrastava printsiibita ei saa tekst toimida, vabalt voogata.

Just sellelt pinnalt võiks tekkida viljakas dialoog praegu kohati ise suundadesse vaatavate, oma paradigmas küsevate, oma  monoloogi pidavate IT-ärianalüüsi, IT-kommunikatsiooni jt IT valdkondade — ja programmeerimise vahel.

Teema alustuse juurde tagasi tulles väärib äramärkimist, et esmaklassilisi sünkroniseerimisprimitiive sisaldav Go-keel on sobiv vahend hajussüsteemide ehitamiseks.

 

Kas see lugu vajab epiloogi?

Go ideoloogiat järgides piisab vist kui sõnaohtra vastuse asemel piirduda autistliku noogutusega.