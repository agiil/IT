---
title: Retsensioon MK magistritööle
permalink: MK
layout: Times
---

**Uurimisteema.** Agiilsele tarkvaraarendusele üleminek ja selle võimalik ühitamine siiski säiluva traditsioonilise, nn _Waterfall_ tarkvaraarendusega on praktika jaoks üliaktuaalsed küsimused. Probleem ei puuduta ainult kitsalt tarkvaratootmist, vaid kõiki elualasid, kus IT-d rakendatakse ja selle kaudu  ka tänapäevaseid vaateid juhtimisele üldse.

**Uurimisküsimused** (lk 7) on valitud huvitavalt, vastused neile küsimustele pakuvad praktikas suurt huvi. Uurimisküsimused toetavad üksteist ja moodustavad ilusa loogilise terviku. 

Eriti huvitav on küsimus kahe meetodi kooskasutamisest. _Waterfall_ ja _Agile_ on ju kaks täiesti erinevat juhtimisfilosoofiat. Seejuures teine on tekkinud reaktsioonina esimese rakendamisel ilmnenud probleemidele. Kuidas saakski neid ühendada? Agiilmeetodid - Scrum on neist tuntuim, kuid mitte ainus - on põhimõtete ja praktikate (juhtimis- ja töövõtete) süsteemid. Siin on kaks võimalikku lähenemist. Esiteks, käsitada juhtimisvõtteid tööriistadena. Täpselt nii nagu programmeerimises kasutatakse erinevaid redaktoreid, translaatoreid jm abivahendeid. Tööriistu on palju, loomulikult ei kasutata neid kõike, vaid valitakse ainult konkreetseks tööks vajalikud. Selle loogika kohaselt tuleks projektis valida ja kasutada konkreetselt lahendatavale ülesandele kõige paremini sobivad töö- ja juhtimisvõtted. Üldjuhul ühe tööriista kasutamine ei nõua kõigi teiste kasutamist. Selle vaate kohaselt juhtimisvõtete valik võib olla paindlik. Ilmselt saaks siis ka kombineerida Waterfall ja Agile erinevaid elemente. Teine loogika lähtub sellest, et nii Agile kui ka Waterfall on eelkõige juhtimis- ja tööfilosoofiad. Tihti pööratakse tähelepanu Agile ja ka Waterfall-i üksikutele elementidele (nt paarisprogrammeerimine, püstijalakoosolekud), jättes tähelepanuta selle, et meetodite tuumaks ei ole tehnilised töö- ega juhtimisvõtted, vaid printsiibid. (Agile neli aluspõhimõtet vt [1]). Juhtimisfilosoofiatena on Agile ja Waterfall terviklikud, suletud süsteemid, peaaegu religioonid. Väga problemaatiline, kas saame terviklikust süsteemist mõne elemendi välja jätta, kõrvaldamata sellega kogu terviku tõhusust. Või vastupidi, lisada. Kas lisandus hakkab tööle või mõjub võõrkehana? (Kas on võimalik ühitada kristlust ja islamit? Ilmselt jah ja ei, õigemini, küsimus on keeruline.) See loogika viib järeldusele, et igasugustesse Agile-Waterfall "miksimiste" kavadesse tuleks suhtuda suure pessimismiga. (Agile Waterfall-ist võib saada Agile-dekoratsioonidega Waterfall).

**Kirjanduse** valik on hea. Kasutatud on nii akadeemiliste ajakirjade värskeid artikleid kui ka veebimaterjale.

**Teoreetiline osa** on hea - autor annab Scrum-meetodi olemuslikud jooned hästi edasi.

**Uurimismeetod**. Uurimisprobleemi lahendamiseks on valitud asjakohane empiiriline uurimismeetod. Eesti tarkvaraarenduspraktikas sageli deklareeritakse agiilsust, kuid tegelikult töötatakse pigem _Waterfall_-i järgi. Arendusfirmad deklareerivad, et arendavad agiilselt. Tüüpiliselt ütlevad, et rakendavad Scrum-i. Lähemalt vaadates Scrum-i elemente aga ei rakendata, sageli on töökorraldus üldse nõrk. Seetõttu on äärmiselt oluline arendusmeetodite rakendamise kohta esitatud väiteid ja arvamusi empiiriliselt põhjendada. (Inimesed väidavad üht, kuid käituvad teistmoodi).

**Analüüs ja järeldused**. Hästi on välja toodud Scrum Master-i rolli ambivalentsus. Tundub, et kui Scrum-i idee kohaselt pannakse Scrum Master-le suhteliselt väike osa ülesannete spekter - olla arendustiimi protsessinõuandja, töörahu tagaja, väliste takistuste kõrvaldaja ja hea tööõhkkonna looja) - siis nii juhtkond, Product Owner kui ka tiimiliikmed ootavad sageli rohkemat. Efektiivsusele mõtlevas organisatsioonis võidakse väikesele tiimile eraldi nõuandja eraldamist pidada luksuseks. 

**Väiksemaid märkusi.** Kanban (lk 6) ei ole tekkinud agiilliikumisest, vaid on vanem tootmiskorralduse meetod. _Heavyweight_ ja _lightweight_ on hinnangulised (lk 8), nende omistamisega ühele või teisele meetodile peaks olema ettevaatlik. Lk 31 "with scrum it is more difficult give a concrete budget and a timeline for projects and if does not suit the client then the waterfall approach is better." Kas ikka on parem? Lubada võib, aga mis kvaliteediga tulemus tuleb - kui üldse tuleb? lk 21 esitatud Waterfall-i eelised (Amlani väited) on küsitavad. "Waterfall differs from scrum by requiring throughral planning and a well-defined scope of the project before building the product, then it is a lot easier to deliver the project on time and on budget." -- Nii on "teoorias", kuid praktikas annab Waterfall  Agile-ga võrreldes nõrgemaid tulemusi. Vastavatele empiirilistele uuringutele (The Standish Group) on autor ka ise töös viidanud.

**Keelekasutus ja vormistus.** Pealkiri: saaks lühemalt ja täpsemalt ("methods .. in methods").  Vormistamisvigu siin ja seal (nt sisukorras ptk 1 juures), nt _semi-structured_ (lk 26). Sisulises plaanis on keelekasutus (inglise keel) akadeemilisele töö nõuetele vastav, asjalik ja loogiline. Ülesehitus on hea, töö on huviga loetav. Suur- ja väiketähe kasutus ei ole järjepidev. Nt Scrum on mitmes kohas (ebaõigelt) väiketähega.

**Küsimused**

1) ***Kas Scrum Master on ka tehniline eestvedaja (_Technical Lead_)?*** Kirjutate, et Scrum tiim on _cross-functional_, kõik täidavad kõiki rolle ja "sellest reeglist ei ole erandeid". Ometi on _Technical Lead_ laialt kasutatav ja väga vajalik roll. Kes seda täidab?

2) Scrum Master saab olla tõhus protsessinõustaja ja _coach_ vaid siis, kui ta ka sisuliselt aru saab, mida tänapäevane tarkvaratootmine tähendab. Scrum Master-il seetõttu peab olema suur arenduskogemus. ***Kui ta enam ise ei arenda, siis ta kaotab sisulise arusaamise päris kiiresti, sest tehnoloogia areneb väga kiiresti. Kas see võib viia Scrum Masteri kasu vähenemiseni?*** Samuti, kui kogenud ja võimekas, end tõestanud arendaja panna teisi nõustama, kas see pole talendi raiskamine?

3) Märgite, et "As scrum master, you don’t deal with people management, it is all about the team. You don’t hire and fire people." (lk 29) Kes teeb Scrum-i kasutamisel _performance evaluation_ otsuseid? Juhil on teadupärast mitmeid rolle. Nt klassikalise Mintzbergi juhtimisrollide teooria kohaselt täidab juht kümmet rolli. Juhtimise tuntud põhimõte on ka juhtimise ühtsus. See tähendab juhtimisrollide koondamist ühe isiku kätte. ***Kas Scrum-i rakendamisel pole ohuks juhtimise hägustumine, kuna juhtimisrollid jagunevad erinevate inimeste vahel?*** Sellele näib viitavat ka teie lk 29 kirjeldatud tähelepanuväärne juhtum oma rolli liiga laialt mõistvast Product Ownerist.

4) Ühe riigiasutuse tippjuht ütles mulle usalduslikult, et ***kuigi asutuses rakendatakse agiilset arendust ja arendajad ise on sellest vaimustuses, ei taha tulemus ometi tekkida. Kas kogesite samalaadset?*** (Võib-olla oleks selleks pidanud küsitlema tiimide kliente või ülemusi). Vrdl lk 30: "G1 also stated that if a scrum master was combined with project manager then the emphasis would be more on delivering rather than making the team perform better." Kas tarnimine pole peaeesmärk?

[1] Manifesto for Agile Software Development, [http://agilemanifesto.org/](http://agilemanifesto.org/) 


