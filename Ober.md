---
title: Ober
permalink: Ober
---

Oberschneider, Paul (2016) Miks müüa takosid Aafrikas? Ajakirjade Kirjastus: Tallinn.

Äri- ja juhtimisgurusid ei ole Eesti väikesel turul palju. Seetõttu pakub huvi, kuidas raamat on üles ehitatud.

Arvudel on raamatus tähtis koht. Vaatamata autori kinnitustele, kui vähe ta teab (äri tegemiseks ei pea valdkonda tundma, tähtis on leida inimesed, kes teavad), kumab välja autori talent olulisi numbreid ja nende dünaamikat hoomata ja peas hoida. Endisest börsimaaklerist on see ka enesestmõistetav.

Märgilise tähtsusega on 400 dollarit, millega Paul Oberschneider 1992. a Eestisse saabus (lk 9, 11, 17, 18, 22, 31 (2 korda)) ja millest 18 aastaga kasvas välja 200 miljonilise käibega, 6 Kesk- ja Ida-Euroopa riigis tegutsenud, 850 töötajaga kinnisvaraimpeerium.

Oberschneideril tuleb päevas 20 suurepärast ideed. Enamik neist ei ole teostatavad, sest ei sobi konteksti, lisab autor jahutavalt.

Kõrvalisem, aga äri mõistmiseks olulisem on gradatsioon 500-1000-50 000. Raekoja platsil 1992. a juhuslikult kohatud venelaselt Sergeilt küsis O. äriplaani kirjutamise eest 500 dollarit („pane oma idee kirja“ on raamatu üks soovitus). Nädala pärast Sergei tuttavalt juba 1000 dollarit. Suve lõpus tegi O. äriplaane 50 000 dollari eest. Järeldus on lihtne: kui miski läheb hästi müügiks ja konkurente ei ole, siis küsi julgelt rohkem!

Raamat on põnev ühe mehe rikkakssaamise loona, Bildungsroman-na. Alkoholism ja Wall Streetilt kingasaamine. Põhjasolek ja sealt tõus. Ilmutuslik kohtumine venelase Sergeiga Raekoja platsil. Aga samuti kellegi Elvisega saunapeol - mille tähendus avaldus alles 18 aasta pärast. Kõik see on originaalne ja Eesti kirjanduses mitte väga tavaline.  

Millegipärast ei ole O. julgenud seda liini pidada, vaid üritanud teha self-help laadis äriõpikut. Neid kahte žanrit ei ole aga õnnestunud päris ladusalt koos töötama panna. “Mu raamat ei luba midagi,” ütleb O. (lk 13). Ja samas: “koondasin mind eduni viinud elemendid kuueteistkümnesse lihtsasse kergesti omandatavatesse mõtteterasse”. Vastuolu?

Unustage “edu kümme saladust”, ütleb autor (lk 11), kuid samas on „toode“ pakendatud 16 universaalseks äristrateegiaks (kaanel).

"See paistis kastikesena, kuhu tuleks rist teha, kuid see polnud kunagi mu kirg" (lk 19). Samas on toimetaja või äriraamatu kirjutamise konsultant (sa ei pea teadma, kuidas asja teha, tähtis on leida inimesed, kes teavad, vt  ptk “Ära korralda, vaid juhi”) iga peatüki lõppu lisanud ohtralt neidsamu kastikesi. Check box-idesse on linnukesed juba sisse tehtud. Jääb mulje, nagu oleks äri vaid ticking all the right boxes.

Teos on jagatud 16 lühikeseks peatükiks, millest igaüks esitab “universaalse äristrateegia”. Inglise keeles – esmatrükk ilmus Londonis investeerimisalale spetsialiseerunud Harrimani kirjastuses – kõlab paremini: “life-changing business strategies you can use anywhere”.

Äritegemise stratageemid-mõtteterad on ausad, heas keeles sõnastatud (tõlkija Nempe Numme) ja veenvalt välja öeldud. Nagu juhtimistõdedega ikka, on paljud nendest vaieldavad ja üksteisele vasturääkivadki. Kindlasti on kõrva taha panemist vääriv nõuanne oma (äri)idee kirja panna ja iga päev järjekindlalt seda täiendada. Kuid O. edulugu võib võtta ka kui juhuste, õigel ajal õigesse kohta sattumise ja intuitiivse tegutsemise jada. Näiteks pelgalt eelaimuse põhjal tehtud otsus 2008. a kõik ärid maha müüa.

Mõtteterade hulgas täiendavat sõelumist tehes – mis jääb sõelale?

“Olin omadega täiesti põhjas” (lk 18). Raekoja platsil, 400 dollarit kulunud teksade taskus, inglise keel suus. Usaldust äratav saksa nimi (ptk “Ehita üles bränd”), Wall Streeti kogemus. Jah, see on huvitav, aga mitte erakordne. 1992. a oli kohalikke, kes veel madalamalt alustasid.

Tõelised terad on, nagu tavaliselt, peidetud ja nende ülesleidmiseks peab raamatuga tööd tegema. 

“Enamik inimesi armastab teisi aidata. Eriti varmad ollakse aitama neid, kes on aitajast endast edukamad.” 1992. a leidis glamuursest New Yorgist saabunud O. sotsialismi varemetes Eestis sadu inimesi, kes olid valmis “kella vaatamata” tema ärides töötama. Kes pidasid Schlössle luksushotellis töötamise võimalust privileegiks. Võib-olla see oli edu võti. Aga nagu O. kirjutab, metsikutel turgudel sulguvad võimalused kiiresti. Seetõttu on O. äriraamatu universaalsus küsitav. Nõukogude Liidu lagunemine oli unikaalne ajalooline sündmus. See epohh enam ei kordu. Või kui kordubki (EL stagnatsioon ja lagunemine?) siis teisiti.

"Üldjuhul on tugeva brändi ehitamise võti klientidele pakkuda mingit nauditavat kogemust või lahendada nende eest mõni häiriv probleem.” (lk 96).

Ärimees leiab raamatust kui mitte originaalseid ideid, siis kindlasti kinnitust omal käel leitud lahendustele paljudele äriprobleemidele. Aga ka köitva ja mõtlemapaneva memuaarina pole O. raamatu väärtuses kahtlust.  

Naudingud või probleemide lahendamine. Kumb on teile ärikursuses tähtsam? Avalda arvamust siin: http://doodle.com/poll/qa9an3p5gwgk2rnq 
