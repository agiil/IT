---
title: H4N
permalink: H4N
---

INF 731  Infotöötlus ettevõtjale          kevadsemester 2017

# Näidistöö

harjutusele 4 "Ärinõuete püstitamine IT-süsteemile või -teenusele (sh arendusteenusele) („Tark tellija“)"

Priit Parmakson

06.04.2017

KONFIDENTSIAALNE
Mitte levitamiseks kursusest väljapool

## Ülevaade

Analüüsin Siiri tööd (äriprotsessi parendamine IT abil). Töös detailiseeritakse ettepanek tootmise planeerimise ja vastava arvestuse parendamiseks ehitusalal tegutsevas ettevõttes.

Jaotises "Küsimused" esitan kümme küsimust, mis tööd lugedes tekkisid. Küsimusi ei saa käsitleda töö puudustena, vaid pigem metoodilise võttena arendusriskide vähendamiseks. Jaotises "Tegevusplaan" esitan mõned mõtted kavandatava infosüsteemi paremaks arendamiseks.

## Tähistused

Ärisaladuse kaitseks kasutan järgmisi tähistusi:
- "tootmiskoht" - ettevõtte tegutsemiskoht, kus toimub tootmine
- "tootmisjuht" - töötaja, kes planeerib töö ja annab töökäsu
- "täitja" - töötaja, kes tootmiskohal täidab töökäsu.

## I Küsimused

1  Tootmise ja müügi sünkroonimine

Kuidas on ettevõttes lahendatud kahe põhiprotsessi - tootmise ja toodangu müügi - sünkroonimine? Milliste kriteeriumite abil otsustatakse vahelattu tootmine. Kas need tootmisotsused on optimaalsed?

Kas oleks mõtet koostada optimeerimismudel? Visandan mudeli:

Ühelt poolt:
- tootmise alustamise kulud (set-up costs)
  - tehnika tootmiskohta toimetamise kulu
  - muu alustamise kulu

Teiselt poolt:
- vahelattu ladustamise kulu
- vahelao valve jm säilitamiskulud
- vahelaos seotud käibekapitali kulu

2  Telefonisuhtluse asendamine või täiendamine infosüsteemi kaudu toimuva suhtlusega

Praegu antakse tootmise töökäsk telefonitsi. Sellele eelneb laoseisu täpsustamine - samuti suuliselt. Kas see suhtlus on täies mahus elektrooniliseks viidav? Eriti, kas töö planeerimine nõuab enamat suhtlust tootmisjuhi ja täitja vahel kui esimesel pilgul paistab?

3  Telefonisuhtlus kui kultuuriline aspekt

Telefon on ehituses põhiline töövahend. Kas ka efektiivne? Kas reaalsem on, et tootmisjuht räägib telefoni teel täitjaga situatsiooni ja plaani läbi, annab töökäsu suuliselt, aga fikseerib selle ka kirjalikult infosüsteemi?
 Kas planeerimise ja töökäsu väljastamise etapid peaksid sisaldama tagasiside või täpsustamise ringjat ahelat?

4 Ostutellimuse kättesaanuks märkimine täitja poolt

See ei pea olema eelduseks tootmisvajaduse planeerimisele (järgmine kast)?

5 Vargused

Delikaatne teema, mis vajab siiski käsitlemist. Tootmine on hajutatud paljude tootmiskohtade vahel. Kas on võimalik, et kõik tellimised ei käigi raamatupidamisest läbi? Otse öeldes. kas varastatakse palju?

Milline osa infosüsteemi arendamise motiivist on võimalike varguste vastu meetmete võtmine?

Kas ja kuidas infosüsteemiga sisseviidavad uued protseduurid aitavad vargusi vältida?

6  Tootmise tulemuse fikseerimine

Saateleht toote saatmiseks kliendile (sise- või välisklient) ja leht toote võtmiseks vahelattu ei ole selgelt eristatud.

7  Laoseis
Tegelik, hinnanguline ja arvestuslik (raamatupidamislik) laoseis. Ei ole päris selge, kuidas uue süsteemiga arvestus täpsemaks läheb. Saan aru nii, et kogus ongi hinnanguline.

8  Tahvelarvuti mobiilse töövahendina

Kahjuks ma ei ole asjatundja, kuid kas tahvelarvutid pole meelelahutuslikud tooted. Optimeeritud videote vaatamisele. Tööalaseks arvestuseks ja infovahetuseks ei ole vaja multimeediaomadusi. Kas turul pakutakse tööalaseks kasutamiseks sobivaid tahvelarvuteid? Millised tehnilised parameetrid on vajalikud? Kas ettevõttes on IT-kompetentsi sellele küsimusele vastamiseks?

9  Andmehõive sulandamine tööprotsessi

Ka see on teema, milles ma pole spetsialist, kuid intuitiivselt tunnen, et see võib olla koht, kus keerukus peidus. Tootmiskohal tegutsemine nõuab tähelepanu. (Iga töö nõuab tähelepanu ja keskendumist). Vaja on täita tööohutusnõudeid, masinate juhtimine võib olla mittetriviaalne jne. Usume, et töötaja saab platsil vaheldumisi tegelda ka andmehõivega - registreerida sündmusi. Samuti vastu võtta teateid ja reageerida nendele. See ei tarvitse olla nii lihtne kui mõtleme. Ümberlülitumine ei ole meeldiv. Ebameeldivaid tegevusi hakatakse vältima. Mida saab teha, et andmehõive oleks võimalikult lihtne ja põhitööst mitte kõrvale tõmbav? Konkreetselt - kas täitjale (kellel erinevalt tootmisjuhist ei ole sooja ja katuse all kontorit) tahvelarvutis antav tarkvararakendus ikka on piisavalt lihtne, et olla kasutatav? Samas peab rakendus olema piisavalt funktsionaalne (ostutellimuste voog, töökäskude voog, laoseis).

10  Infosüsteemi fookus

Paranoidaalne mõtlemine on vahel kasulik. "Tootmise planeerimine paraneb, mistõttu paraneb ka ressursside kasutamise efektiivsus". See on suhteliselt üldine väide. Võib paraneda, kuid süsteem õnnestub. Kui aga osutub, et kavandatud - ja infosüsteemi sisseehitatud protsess - on liiga jäik, mehhaaniline või tehtud lähtudes eeldustest, mis ei osutuvad mitte paika pidavateks - siis ei parane või hoopis halveneb. Rahakäibe tsükli kiirenemine on selgem eesmärk. Kui teave väljaläinud toodangu kohta jõuab raamatupidamisse kahenädalase ajaviitega, siis see ilmselt ei ole aktsepteeritav. Kontseptsioonis ei ole tõestust, et täitja efektiivsus protsessi tegevuste fikseerimisel infosüsteemi juurutamise tulemusel ka tegelikult tõuseks. Praegu kulub tööks paberitega täitjal u 1,5 h. Jah, infosüsteemiga võib minna kiiremaks, kuid seda ainult korralikult tehtud tarkvaraga. Juba praegu koostatakse saateleht etteantud vormil. Kui vorm viiakse lihtsalt elektroonilisele kujule, siis see ei anna suurt ajavõitu. Kas süsteemi saab sisse ehitada vormide eeltäitmisi vm aega kokkuhoidvaid võimalusi? (Jah see on sees.)

"Projektijuhtimise infosüsteem" on ambitsioonikas nimetus. Täistsüklilise, lõimitud tootmissüsteemi tegemine on suur töö. Jah, loomulikult tahame täislahendust, kuid samas - kui süsteemile pannakse liiga palju erinevaid eesmärke, siis on oht, et arendamise fookus hajub. Samuti võivad eesmärgid olla üksteisega vastukäivad. Kui küsida, mis on loodava lahenduse üks ja kõige suurem oodatav kasu, siis mis see võiks olla? Kas käibetsükli kiirenemine?

Kas praeguses süsteemis on "pudelikael"? Kui on, siis kokkuvõttes saab paremaks minna ainult siis ja niivõrd, kui muudatus sisaldab pudelikaela kõrvaldamist. Kas võiks kaaluda Goldratti "piirangute teooria" rakendamist?

11  Keskkontor ja hajusad tootmisüksused

Eks keskkontor taha ikka, et teave saabuks kiiremini ja oleks ülevaade. See võib minna ka tasakaalust välja. Teabe hõiveks infosüsteemi tehakse suuri jõupingutusi, aga kas teavet tegelikult ka kasutatakse? Kas see võib olla kavandatavas infosüsteemi oht?

Koger & Sumbergis kurtsid keskkontori inimesed, et projektijuhid ei edastanud teavet piisavalt kiiresti. Mõningaid keskuse infosoove lihtsalt ignoreeriti. See oli tingitud ärimudelist. Projektijuhid olid "vürstid", oma projektis sisuliselt ettevõtjad.

12  Juhtkonna toetus

See on delikaatne teema, kuid vajab samuti käsitlemist. Millised on juhtkonna ootused süsteemile? Kas omanik saab aru majandusarvestuse tähtsusest? (Vrdl Katrini väljaöeldud mõte 01.04 kohtumisel). Mis on omaniku eesmärgid? Mida omanik peab esmatähtsaks, mida teisejärguliseks? Kas tippjuhtkonnas on üksmeelne toetus süsteemi arendamisele?

Toon näite oma praktikast. Kui töötasin ehitusfirmas Koger & Sumberg, siis tippspetsialistide motiveeritus oli kõrge. Ettevõtet ehitati innuga ja kaua kestma. Andres Kogeri ajaperspektiivi, osutus, aga oli hoopis lühem. Andres ei mõelnud, et firma peaks kestma sada aastat. Peagi ühineti teise ehitusettevõttega, seal tekkisid lahkarvamused, Koger astus välja ja asutas uue firma jne. Teine asi, mida õppisin, oli Andres Kogeri suhtumine tööjõusse. Üldiselt arvatakse, et kapitalisti eesmärk peab olema töötajatest võimalikult palju välja pressida. Andres aga oli seisukohal, et parim ehitustöötaja ei ole madalapalgaline lihtne ehitusmees, vaid iseseisev professionaal, kes Mercedesega platsile sõidab ja kiiresti (ning efektiivselt) töö ära teeb.

Teie protsessianalüüs on väga süstemaatiline ja korrektses keeles esitatud. Võrdluseks, meil on raamatupidaja, kes, olgem ausad, mingil juhul sarnaseid analüüse ei suuda teha (konteerimine on osalt kaootiline, seetõttu teine inimene, kes üldse pole majandusharidusega, abistab). (Meie organisatsioon on käibelt ja töötajate arvult u 1/3 teist).

Seetõttu. kas infosüsteemi väljatöötamise juhtimine on pandud teie õlule? Kas on pandud või on see nii kujunenud? Ei ole väga tavaline, et finantsjuht on infosüsteemi arendamisel juhtrollis? Millised on tootmisjuhi võimed arenduses osaleda?

## II Tegevusplaan

Kuna küsimuste osa on soovitus mahust suurem, siis piirdun paari mõttega.

1 Teadaolevalt on uut kontseptsiooni juba Exceli põhjal proovitud.
See on hea. (Kuid ei anna veel täit kindlust. Vrdl Second System Effect, http://wiki.c2.com/?SecondSystemEffect.)

2 Kriitilise kohana näen täitja mobiilse rakenduse kasutatavust. Seetõttu tuleks sellele erilist tähelepanu pöörata - teha prototüüp, seda testida ja hinnata.